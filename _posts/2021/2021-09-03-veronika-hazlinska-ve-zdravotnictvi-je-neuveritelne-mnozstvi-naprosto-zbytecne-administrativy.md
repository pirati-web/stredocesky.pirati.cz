---
category: blog
layout: post
date: 2021-09-03
#published: false
tags: 
  - volby
  - rozhovor
  - poslanecká sněmovna
  - zdravotnictví
title: 'Veronika Hažlinská: Ve zdravotnictví je neuvěřitelné množství naprosto zbytečné administrativy!'
description: 'volby, rozhovor, poslanecká sněmovna, zdravotnictví'
author: Mediální odbor
#authorId: antonin.schejbal
image: posts/2021/2021-09-03-hazlinska.jpg
---

**Veronika Hažlinská** je [pirátská kandidátka do letošních voleb do Poslanecké sněmovny z 27. místa](https://www.piratiastarostove.cz/kandidati/bc-veronika-hazlinska/). 
Je jí 25 let a v současné době je na rodičovské dovolené.  Na 1. LF v Praze vystudovala Obor porodní asistence. Má zkušenosti z porodních sálů i jako komunitní porodní asistentka. 
Porodnictví je pro ni povoláním i životním posláním, proto také založila občasnou iniciativu **Chci svoji porodní asistentku**, která se snaží zlepšit dostupnost péče porodní asistentky 
všem ženám.

### **Co tě motivovalo kandidovat v letošních volbách do poslanecké sněmovny?**
> Chtěla bych přinést změny do zdravotnictví a především do porodnictví u nás. Moc ráda bych totiž měla možnost vykonávat svoje povolání dle nejnovějších dostupných poznatků, aniž bych musela odcestovat pracovat do zahraničí. A ještě větší potřebu změn cítím poté, co jsem si naším systémem porodnictví prošla sama jako těhotná, rodička a nedělka.

### **Jaká témata bys jako poslankyně prosazovala?**
> Porod s respektem a úctou, rovné šance pro ženy a muže, přesun dětí z ústavní do domácí péče a jiné.

### **Jaké je tvoje životní motto nebo oblíbený citát?**
> Já se hrozně nerada schovávám za citáty nebo jsem možná ještě nenašla ten pravý. Ale pokud mám jmenovat jeden, tak mi přijde docela pravdivé tvrzení, že *"na světě neexistuje pitomost, kterou by člověk nedokázal"*.

### **Které body z koaličního programu ti jsou nejbližší?**
> Velmi vítám body jako je *"Duševní zdraví jako priorita"* – preventivní péče o psychickou pohodu je velmi důležitá a ve společnosti je to téma stále stigmatizované. Musíme tedy toto téma aktivně řešit a podporovat. Další bod, který je pro mě velmi důležitý jako pro občana i zdravotníka je *"Propojení dat v zájmu zdravotníků i pacientů"* – ve zdravotnictví je neuvěřitelné množství naprosto zbytečné administrativy, která nejen že bere kapacitu zdravotníkům, kteří pak nemají možnost tento čas strávit s pacienty, ale neustále přepisy a přenosy dat zvyšují chybovost – něco se ztratí při zápise, něco pacient sám zapomene... A pak bych ještě chtěla zmínit bod *"Důstojná domácí a komunitní péče"* – v komunitě cítím malou systémovou podporu, a to nejen v porodnictví. Měli bychom se snažit o to, aby byla domácí péče dostupná podle přání lidí. 

### **Jak vnímáš kvalitu českého porodnictví?**
> Ono je nejprve potřeba si říci, podle čeho tu péči a porodnictví vlastně chceme hodnotit. Pokud se zaměříme na statistická data, která se považují, za hlavní ukazatele v porodnictví, jako je třeba perinatální a novorozenecká úmrtnost, tak jsme na tom opravdu skvěle. Máme zde dobře dostupnou a z velké části hrazenou předporodní péči, díky které dochází k časnému záchytu různých onemocnění nebo vývojových vad. Také máme dobře nastavený systém péče o riziková těhotenství a máme diferencovanou péči o novorozence do třech stupňů podle úrovně péče, s tím, že perinatologická centra máme po celé republice a dobře dostupná. Takže v těchto ohledech vidím naši péči opravdu jako špičkovou.

### **Co se na něm dá zlepšit?**
> Kde vnímám, že máme velké rezervy, je nastavení péče o ženu s nízkorizikovým těhotenstvím, tedy o tu, která nemá žádné problémy a předpokládá se, že miminko bude zdravé. Pro tyto ženy mi zde chybí možnost péče porodní asistentky v těhotenství a po porodu. Chybí mi zde porodní centra a porodní domy, kde by na porod nebylo primárně pohlíženo jako na vysoce rizikovou událost, která vyžaduje medikalizaci a spoustu zásahů. A také mi u nás vadí kriminalizace domácích porodů, resp. kriminalizace porodních asistentek, které k domácím porodům chodí. Neasistovaný domácí porod je totiž mnohem víc rizikový než takový, u kterého asistuje vystudovaný zdravotník. 

### **Proč chtějí české ženy rodit doma?**
> Doma u nás podle odhadů rodí 0,5-1 % žen. Z výzkumů se ukazuje, že velká část z nich doma rodí, protože jim nevyhovuje systém péče, tak jak je u nás nastavený. Bojí se separace od svého dítěte, bojí se mnohdy zbytečných a poškozujících praktik jako je třeba nástřih hráze nebo Kristellerova exprese (skákání na břicho). Některé ženy mají tyto obavy pouze zprostředkované z vyprávění, ale u spousty z nich jsou to třeba strachy a obavy, které vznikly u předchozích porodů. A tyto ženy se třeba ani doma nemusí cítit úplně bezpečně, ale pořád je to pro ně lepší varianta, než aby šly do porodnice, které se vyloženě děsí a vnímají ji ještě jako méně bezpečnou. 

### **Jak na tento problém nahlížíš?**
> Tenhle pocit rozhodně není dobré bagatelizovat. Na toto téma jsem psala i bakalářskou práci a ono je to opravdu tak jednoduché – tam, kde se žena necítí bezpečně, neporodí. Sice jsme se v evoluci od zvířat hodně posunuli, ale porod je hormonálně řízený proces a hormony jen tak neošálíte. A většinou když se o to pokusíte, je to docela boj. 
No a pak jsou tady ještě ty ženy, které třeba nevnímají porodnici jako nebezpečné prostředí, ale doma se cítí dobře a bezpečně, a prostě doma rodit chtějí. A tyto ženy doma rodit budou nezávisle na tom, jak to bude nebo nebude v porodnici fungovat.

### **Lze tento trend zvrátit pomocí legislativy?**
> Pokud přineseme legislativní změny, pokud změníme prostředí v porodnicích a změníme chování a celkově přístup personálu k porodům a rodícím ženám, tak určitě bude nemálo žen, které pak do porodnice půjdou rodit a budou z toho mít dobrý pocit. A ono už pak tolik nezáleží na tom, jestli se to zařízení bude jmenovat porodnice, porodní dům nebo porodní centrum. Důležité je, aby tam byly ženy respektovány, aby měly možnost mít s sebou své blízké osoby, aby byly podporované v kontaktu se svým dítětem, aby personál pečoval o ženu jednotně a podle nejnovějších dostupných poznatků. No a v neposlední řadě, pokud chceme zvýšit bezpečnost pro rodící ženu a její dítě/děti, tak nesmíme kriminalizovat domácí porody. Ženy doma vždy rodily a rodit budou, to se nezmění. Změnit můžeme jen způsob, jakým k nim přistupujeme, jestli jim umožníme asistenci kvalifikovaným zdravotníkem (porodní asistentkou) a jestli jim dáme pocit, že jsou pro ně dveře porodnic otevřené, pokud budou jejich péči potřebovat.

### **Jaké kroky musí přijít, aby došlo ke stabilizaci českého zdravotnictví s ohledem na personál?**
> Je všeobecně známo, že je nedostatek zdravotníků, kteří jsou často přetížení. Problém je i s nedostatkem zubařů a praktiků, kteří jsou často v předdůchodovém věku, týká se to zejména příhraničí. Tohle asi není problém, který dokážeme vyřešit instantně, bohužel. Tady měly být nějaké kroky a opatření zahájeny už dávno. Nyní je potřeba hlavně zastavit odchod lidí, kteří v nemocnicích v současnosti pracují. Ti často končí kvůli přepracování, vyhoření nebo nedostatečnému ohodnocení.  Nemocnice musí snížit přesčasy, tedy najmout nové zaměstnance. Je potřeba vyrovnat nerovnosti v odměňování zaměstnanců napříč zařízeními. Stabilizaci by pak mohla pomoci i podpora domácí a komunitní péče, čímž by se ulevilo zdravotnickým zařízením.
