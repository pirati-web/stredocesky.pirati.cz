---
category: blog
layout: post
date: 2021-11-08
#published: false
tags: 
  - doprava
  - krajská politika
  - tisková zpráva
title: 'Tomáš Zmuda: Zatraktivnění veřejné dopravy je priorita!'
description: 'doprava, krajská politika, tisková zpráva'
author: Mediální odbor
authorId: lukas.kohout
image: posts/2021/2021-11-08-vlak.jpg
---

### Z Kralup nad Vltavou vyjely RegioSpidery, nahradily motoráky řady 810

*Slaný 8. 11. 2021* - Dnes v 9:31 vyjel na trať ve směru Kralupy nad Vltavou poprvé nový moderní vůz RegioSpider. České dráhy tu v rámci zkušebního provozu nasadí čtyři nízkopodlažní motorová vozidla tohoto typu. Vlaky nahradí motoráky řady 810, které na tratích jezdí nyní. Tyto soupravy si budou moci užít cestující také na tratích z Kralup do Loun a do Velvar.

> "Zatraktivnění veřejné dopravy je jednou z našich programových priorit. Jen tak bude schopná konkurovat individuální automobilové dopravě. Modernizace vozového parku je určitě krok správným směrem. Ačkoli na kraji působím ve výborech pro digitalizaci a zdravotnictví, tak doprava a to jak pozemní, tak letecká je mi blízká. Ostatně už svou diplomovou práci jsem věnoval vzájemné interoperabilitě železničních dopravců. Proto jsem velice uvítal možnost zúčastnit se první jízdy vlakem Stadler RS1 zvaným RegioSpider na této trase. Oproti starému známému motoráčku řady 810 je to výrazný posun vpřed nejen pohodlím, ale i dynamikou." zhodnotil s úsměvem dojmy z první jízdy [šotouš](https://cs.wikipedia.org/wiki/%C5%A0otou%C5%A1) [Tomáš Zmuda](https://stredocesky.pirati.cz/lide/tomas-zmuda/).

{% asset 'https://a.pirati.cz/stredocesky/img/posts/2021/2021-11-08-zmuda1.jpg' alt='Tomáš Zmuda' %}

> "Pracujeme na tom, aby cestování vlaky bylo pro cestující komfortní a odpovídalo požadavkům
a očekáváním, které jsou v dnešní době na ně kladeny. Tyto RegioSpidery nahradí starší a již
nevyhovující motorové jednotky 810 a jsem přesvědčen o tom, že cestující s jejich nabízeným
servisem budou spokojeni," uvedl radní pro veřejnou dopravu Středočeského kraje Petr Borecký.

{% asset 'https://a.pirati.cz/stredocesky/img/posts/2021/2021-11-08-borecký.jpg' alt='Petr Borecký' %}

> "Nasazení těchto komfortnějších vozidel, byť v rámci zkušebního provozu, vnímám na obou tratích
jako jeden z dalších kroků v modernizaci veřejné dopravy. Přepravní komfort 21. století je pro nás
prioritou i v odlehlejších částech kraje. Nízkopodlažní vlaky nabízejí pohodlné a bezpečné cestování
osobám se sníženou pohyblivostí, především vozíčkářům a seniorům, ale současně i cyklistům nebo
maminkám s dětmi," konstatoval ředitel IDSK Zdeněk Šponar.

### Tyto zánovní vlaky získaly České dráhy na konci loňského roku z Německa od dopravce SWEG. 

> "Čtyři moderní nízkopodlažní motorové jednotky Stadler RS1 budeme na tratích z Kralup nad Vltavou
do Loun a Velvar testovat pro možné budoucí využití typově obdobných vozidel ve Středočeském
kraji," popisuje člen představenstva ČD a náměstek pro osobní dopravu Jiří Ješeta a dodává: "Vlaky
byly vyrobeny v roce 1997 a cestujícím nabídnou 71 míst k sezení, prostorný interiér, bezbariérový
přístup a dostatek místa. S délkou přes 25 metrů a váhou kolem 50 tun dosahují maximální rychlosti
120 km/h, podvozkový pojezd vozidla navíc lépe absorbuje nerovnosti kolejiště a tím zásadně
zlepšuje jízdní komfort."

{% asset 'https://a.pirati.cz/stredocesky/img/posts/2021/2021-11-08-vlak1.jpg' alt='RegioSpider' %}

Vlaky budou na trati jezdit více než rok, potom je čeká modernizace. České dráhy dovybaví vlaky **Wi-Fi**,
úpravami projde audiovizuální informační systém, instalována bude **klimatizace** a **elektrické zásuvky**,
dojde i k přečalounění sedaček a přelakování vozidel do barev podle požadavku objednatele.

České dráhy již nyní jednají se Středočeským krajem o pořízení typově obdobných moderních vozidel,
která by zlepšila kvalitu cestování nejen na této trati, ale i na jiných regionálních tratích ve středních
Čechách.

Stejný typ vozidel národní dopravce provozuje již řadu let pod názvem RegioSpider v Libereckém kraji
nebo na Vysočině. Tyto zánovní vozy z Německa nově jezdí také na severu Čech na železniční lince
U11 Postoloprty – Louny – Česká Lípa.
