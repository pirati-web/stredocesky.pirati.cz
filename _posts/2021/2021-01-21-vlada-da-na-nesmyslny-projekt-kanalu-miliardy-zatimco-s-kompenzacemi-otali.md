---
category: blog
layout: post
date: 2021-01-21
#published: false
tags: životní_prostředí krajská_politika doprava covid-19
title: 'Vláda dá na nesmyslný projekt kanálu miliardy, zatímco s kompenzacemi otálí'
description: 'životní prostředí, krajská politika, doprava, covid-19'
author: Dana Balcarová, Mediální odbor
#authorId: ondrej.petr
image: posts/2021/2021-01-21-balcarova.jpg
---

### Komentář Dany Balcarové

Na svůj pondělní program zařadila vláda projednání přípravy plavebních stupňů, které jsou nezbytnou podmínkou k vybudování kanálu Dunaj-Odra-Labe. Zatímco celosvětová pozornost je upřena na řešení pandemie a minimalizaci ekonomických dopadů, Vláda ČR opět diskutuje o předraženém a zbytečném betonování krajiny v rámci projektu, který je odborníky považován za nesmyslný.

Karel Havlíček, tentokrát v roli ministra dopravy, stále dokola informuje vládu o přípravě Ministerstvem dopravy vytoužených plavebních stupňů na Labi v Děčíně a Přelouči. A to i v tuto chvíli, kdy je jisté, že klimatická změna bude nadále přispívat k prodlužování a prohlubování období sucha. Stavba plavebních stupňů by zdaleka nezajistila celoroční splavnění Labe ani za těch stavů vody, na které jsme byli historicky zvyklí, natož do budoucna, kdy nám klimatická změna přinese ještě delší období sucha. 

Na nesmyslnost prací souvisejících s kanálem Dunaj-Odra-Labe, které vláda pouze při přípravě odhaduje na 15 miliard korun, jsem spolu s Piráty upozornila již několikrát. Plavební stupně samy o sobě jsou z hlediska dopravy téměř zbytečné a zničily by cenné přírodní lokality. Je nepochopitelné, že se rezort dopravy stále dokola snaží další betonování našich řek prosadit. Jediný přínos znamená pro firmy, které mají stavbu a další související zakázky zajistit. Umanuté prosazování výstavby kanálu už teď stálo téměř miliardu. Opravdu v tom chceme pokračovat v situaci, kdy vláda jen neochotně kompenzuje ztráty našim občanům a firmám?

### Kanál D-O-L ve Středočeském kraji

Na návrh našich zástupců Tomáše Laňky a Petra Petříka doporučil Výbor pro životní prostředí a zemědělství radě kraje, aby navrhla vyřazení realizace kanálu Dunaj - Odra - Labe
z dokumentu **Dopravní politika ČR**. Rada kraje doporučení výboru akceptovala a v rámci své pravomoci připomínkovat tento materiál, schválila usnesení v tomto smyslu. 
