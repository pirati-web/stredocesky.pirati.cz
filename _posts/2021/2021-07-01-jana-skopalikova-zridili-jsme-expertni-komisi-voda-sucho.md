---
category: blog
layout: post
date: 2021-07-01
#published: false
tags: 
  - životní prostředí
  - krajská politika
title: 'Jana Skopalíková: Zřídili jsme expertní komisi "voda - sucho"'
description: 'životní prostředí, krajská politika'
author: Soňa Brunnerová
#authorId: lucie.chocholova
image: posts/2021/2021-07-01-voda-sucho.jpg
---

Středočeští krajští radní ve čtvrtek 24. června zřídili Komisi VODA - SUCHO, která bude fungovat jako expertní a poradní orgán Rady kraje. Nová komise má zajistit komplexní přístup k problematice sucha na území celého středočeského regionu s cílem snížit dopady sucha a nedostatku vody v krajině.

## Komise bude fungovat napříč institucemi

> „Komise bude projednávat a zaujímat stanoviska ke strategickým a koncepčním dokumentům při řešení negativních dopadů sucha a nedostatku vody a zároveň posuzovat návrhy na konkrétní opatření ke zmírnění škodlivých následků,“ přiblížila Jana Skopalíková, naše radní pro oblast životního prostřední a zemědělství.

Komise podle radní Jany Skopalíkové bude složena ze dvou pracovních skupin:
**1. Vodohospodářská infrastruktura**
**2. Retence vody v krajině**

## Vodárenská infrastruktura je podfinancována, říká Jana Skopalíková
Pracovní skupina **Vodohospodářská infrastruktura** bude mít na starosti zvýšení zabezpečení dostatečného množství pitné vody a odvádění odpadních vod pro obyvatele středních Čech. Půjde o výstavbu a modernizaci vodohospodářské infrastruktury a bude navazovat na činnost v minulosti fungující Komise pro zmírňování negativních dopadů sucha a nedostatku vody ve Středočeském kraji.

> „Podíl obyvatel ve Středočeském kraji, kteří jsou napojeni na vodovod a kanalizaci pro veřejnou potřebu, je pod celorepublikovým průměrem. V současnosti je zásobováno z veřejného vodovodu pouze 86,5 % obyvatel. Vodárenská infrastruktura je podfinancována a řada rozvodných sítí i velkých přiváděcích řadů je v nevyhovujícím technickém stavu. S problémy ohledně financování obnovy vodárenské infrastruktury se přitom potýkají menší i větší subjekty, které provozují páteřní vodovodní přivaděče,“ shrnula Jana Skopalíková.

## Problém s nedostatkem vody má řešení
Nedostatek vody se projevuje hlavně v oblastech s intenzivní bytovou výstavbou. 

> „Řešením je budování nových přivaděčů a propojování vodárenských soustav napojených na dostatečně kapacitní zdroje. V současné době je aktuální např. posílení zásobování pitnou vodou oblasti Škvorecka, propojení skupinového vodovodu Stebno–Jesenice – Rakovník, případně propojení jihozápadní části kraje na Jihočeskou vodárenskou soustavu,“ dodala naše radní.

## Zadržování vody v krajině je téma pro celou pracovní skupinu
Předmětem činnosti druhé pracovní skupiny **Retence vody v krajině** bude problematika klimatické změny, která si vynucuje zvýšení retenční schopnosti krajiny.

> „Tato skupina by se měla zabývat analýzou stávajících koncepčních materiálů, navrhovat zpracování dalších nebo činit návrhy efektivních opatření formou přírodě blízkých řešení,“ uvedla Jana Skopalíková.

**Členy komise VODA-SUCHO budou:**
* Zástupci Středočeského kraje.
* Odborní zaměstnanci krajského úřadu.
* Zaměstnanci vodárenských společností.
* Zaměstnanci dalších odborných institucí (např. Agrární komora, Povodí Vltavy, Povodí Labe, spolek Živá krajina a další)
