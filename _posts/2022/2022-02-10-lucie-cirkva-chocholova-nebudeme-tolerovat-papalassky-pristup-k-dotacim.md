---
category: blog
layout: post
date: 2022-02-10
#published: false
tags: 
  - krajská politika
  - kultura
  - tisková zpráva
title: 'Lucie Cirkva Chocholová: Nebudeme tolerovat papalášský přístup k dotacím!'
description: 'krajská politika, kultura, tisková zpráva'
author: Mediální odbor
#authorId: lukas.kohout
image: posts/2022/2022-02-10-lucie.jpg
---



Dotační programy v oblasti kultury, památek a cestovního ruchu vypisuje Středočeský kraj s dostatečným předstihem a vždy jsou žadatelům dopředu známa jasná bodová hodnotící kritéria. Nastavením těchto kritérií říká kraj jaké typy projektů chce podporovat. Každý dotační program hodnotí komise složená z členů výboru, což jsou z velké části zkušení lidé s rozmanitou odborností. V komisích máme také zástupce odborné veřejnosti např. zástupce NPÚ, zástupce Sdružení historických sídel Čech, Moravy a Slezska, zástupce Asociace turistických informačních center, zástupkyně CzechTourism a dalších odborníků. Součástí hodnotící komise jsou také zástupci opozice. Každou žádost posuzuje samostatně několik hodnotitelů a výsledné hodnocení je průměrem individuálních hodnocení. 

Nově také hodnotitelé podepisují [etický kodex](https://a.pirati.cz/stredocesky/files/eticky-kodex-hodnotitele-zadosti-o-podporu.pdf), ve kterém se zavazují k tomu, že jejich hodnocení bude prováděno vždy ve veřejném zájmu, objektivně a nestranně. Zároveň hodnotitel souhlasí s tím, že se zdrží jednání, které ohrozí důvěryhodnost kraje a nebude jednat svévolně k újmě či prospěchu jakékoli fyzické či právnické osoby nebo skupiny osob. To zda se hodnotitelé těchto zásad drží je snadno ověřitelné podle jejich bodového hodnocení. **Kritéria hodnocení projektů se totiž dělí na objektivní a subjektivní.** Mezi objektivní patří např. výše finanční spoluúčasti žadatele, stav nebo typ památkové chráněného objektu nebo doba trvání projektu. V rámci subjektivního hodnocení se hodnotí obsahová kvalita projektu či jeho přínos nebo význam v daném regionu.  

Letos došlo k situaci, kdy se hodnocení některých členů komise výrazně odchylovalo od hodnocení ostatních. Jednalo se shodou okolností o zastupitelku a stínovou ministryni kultury **Jaroslavu Pokornou Jermanovou (ANO)**. Při bližším prostudování došlo k ověření, že u některých projektů nebyla z její strany řádně zhodnocena objektivní kritéria. Nejen, že tyto zjištěné odchylky naplňují obavy z možného přezkoumávání hodnocení a tím pak zpochybnění poskytnutých dotací, ale také je tento přístup k hodnocení v rozporu s výše zmíněným etickým kodexem. Proto naše předsedkyně Výboru pro památkovou péči, kulturu a cestovní ruch [**Lucie Cirkva Chocholová**](https://stredocesky.pirati.cz/lide/lucie-chocholova/) postupovala v souladu s pravidly vypsaného Programu, která umožňují v případě významné odchylky v bodovém hodnocení radě kraje tato hodnocení vyřadit. 

Od nástupu do vedení Středočeského kraje pracujeme na zvýšení jeho transparentnosti. Jedním z kroků, který se podařil bylo právě nastavení spravedlivých podmínek pro poskytování dotací v oblasti kultury, památkové péče a cestovního ruchu, o což se zasloužila právě [Lucie Cirkva Chocholová](https://stredocesky.pirati.cz/lide/lucie-chocholova/). Zamezili jsme tomu, aby se podporovaly jen projekty v obcích aktuálně vládnoucích krajských zastupitelů a jejich kamarádů. Rozhodujícím kritériem musí být vždy kvalita a přínos pro region! Tento směr svým dnešním krokem Rada kraje potvrdila.
