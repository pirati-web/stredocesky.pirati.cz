---
category: blog
layout: post
date: 2022-05-17
#published: false
tags: 
  - doprava
  - životní prostředí
  - tisková zpráva
title: 'Jan Lička: Patří budoucnost vodíku?'
description: 'doprava, životní prostředí, tisková zpráva'
author: Mediální odbor
authorId: jan.licka
image: posts/2022/2022-05-17-vodik.jpg
---

Včera na Hlavním nádraží prezentovaný vlak s vodíkovým pohonem v lecčem souvisí s připravovanou spanilou jízdou [TGV PSE](https://www.ceskenoviny.cz/zpravy/do-ceska-v-cervnu-prijede-francouzsky-vysokorychlostni-vlak-tgv/2200855) v červnu: obě soupravy jsou dílem společnosti Alstom a obě mají přesvědčit českého cestujícího, že železnice jako forma dopravy nepatří do starého železa. 

{% asset 'https://a.pirati.cz/stredocesky/img/posts/2022/2022-05-17-vlak.jpg' alt='Coradia iLINT' %}

Skrze tyto rail-show bolestně vystupuje do popředí skutečný stav věcí: zmíněná TGV byla nasazena do provozu před 42 lety a najezdila 13 milionů km; vodíková **Coradia iLINT** je pak upravenou verzí “klasického” německého motoráku. V České republice rekonstruované vozy stejného typu provozují dopravci na Orlickoústecku a na Zlínsku. Za prezentací revolučního pohonu a revoluční rychlosti stojí dlouhodobé, zřídka úspěšné úsilí o evoluci našich drah na úroveň včerejší Západní Evropy.

Dosti ale sypání soli do ran: mají vodíkové vlaky přínos pro naše regionální dráhy? Jak dlouho si na jejich nasazení v běžném provozu počkáme? Tyto a další otázky kladli novináři přítomným politikům i zástupcům výrobce. 

> „V dalších pěti až šesti letech chceme investovat až 60 miliard do obnovy vozového parku,“ [říká](https://zdopravy.cz/podcast-pripravujeme-se-na-nakup-bateriovych-i-vodikovych-vlaku-rika-jiri-jeseta-z-cd-104981/) Jiří Ješeta, náměstek generálního ředitele Českých drah. 

{% asset 'https://a.pirati.cz/stredocesky/img/posts/2022/2022-05-17-listek.jpg' alt='Pamětní jízdenka' align='right' width='300px' style='margin: 0px 0px 0px 10px;' %}Část z těchto investic by měla jít i do bateriových a vodíkem poháněných elektrických vozidel. Ano, je na místě zdůraznit, že i vodíkový vlak je vlak elektrický - a [zelený vodík](https://www.petrofac.com/media/stories-and-opinion/the-difference-between-green-hydrogen-and-blue-hydrogen/) se získává elektrolýzou (rozkladem) vody. 
Dojezd prezentovaného vlaku činí 1 200 kilometrů na plnou nádrž a její doplnění je dílem minut, čímž překonává baterie; náklady na jeho provoz ale zvyšuje právě využití tohoto specifického média. Vodík je nejlehčí z plynů a jako takový má tendenci unikat těmi nejmenšími skulinami. Byť je princip pohonu palivovými články známý od [roku 1839](https://www.thoughtco.com/hydrogen-fuel-cells-1991799), samotná konstrukce využívá pokročilé technologie, jako jsou například [kompozitní nanovlákna](https://www.hindawi.com/journals/jnm/2008/950967/).  

V otázce vhodnosti nasazení je tedy klíčové rozhodnutí, zda je pro danou lokalitu praktičtější natahovat alespoň v části trati troleje a kombinovat jízdu pod dráty s dobíjením baterií, nebo elektřinu “tankovat” v podobě 
[stlačeného plynu](https://afdc.energy.gov/vehicles/how-do-fuel-cell-electric-cars-work). Vzhledem k výše uvedenému je zřejmé, že převážet plyn na větší vzdálenosti je neprakticky nákladné (parafrází alchymisty z Pekařova císaře: rozložím to, stlačím to, zchladím to, skladuju to, převezu to, stáčím to …).

Jedním z míst, kde se protínají potřeby vodíkového vlaku s nabídkou dostupné zelené elektřiny je právě [Vrané nad Vltavou](https://www.cez.cz/cs/o-cez/vyrobni-zdroje/obnovitelne-zdroje/voda/vodni-elektrarny/ceska-republika/vrane-nad-vltavou-58139), kde byl - v blízkosti vodní elektrárny ČEZ - úterní výjezd zakončen. Zde by jednou mohly doplňovat palivo vlaky na Dobříš a Týnec nad Sázavou. 
