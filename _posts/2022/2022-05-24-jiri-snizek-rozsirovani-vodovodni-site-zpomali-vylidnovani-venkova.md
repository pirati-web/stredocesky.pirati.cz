---
category: blog
layout: post
date: 2022-05-24
#published: false
tags: 
  - krajská politika
  - regionální rozvoj
  - tisková zpráva
title: 'Jiří Snížek: Rozšiřování vodovodní sítě zpomalí vylidňování venkova!'
description: 'krajská politika, regionální rozvoj, tisková zpráva'
author: Mediální odbor
#authorId: lukas.kohout
image: posts/2022/2022-05-24-jirka-jana.jpg
---

Středočeský kraj podporuje propojení vodohospodářských soustav tak, aby občané měli **dostatek pitné vody**. V souladu s tímto názorem odsouhlasila Rada Středočeského kraje návrh na vydání **7. aktualizace Zásad územního rozvoje Středočeského kraje**. Navrhované řady v rámci záměru Rozšíření vodárenské soustavy v koridoru dálnice D3 kraje propojují dva skupinové vodovody, a to **Posázavský skupinový vodovod** a **Skupinový vodovod Javorník – Benešov** s možným napojením na jihočeskou vodárenskou soustavu. Návrh musí ještě odsouhlasit zastupitelstvo kraje na svém jednání 30. května.

> „Vody začíná být nedostatek, vrty musí být čím dál hlubší a studny vysychají. Navrhovaný vodárenský systém umožní obcím zkvalitnění zásobení vodou v lokalitách s trvalými problémy s pitnou vodou a v dostatečné jakosti a v dostatečném množství. Navrhovaný systém umožní výhledově zásobení vodou až 20 000 obyvatel,“ potvrzuje [Jiří Snížek](https://stredocesky.pirati.cz/lide/jiri-snizek/), náměstek hejtmanky pro oblast regionálního rozvoje a územního plánování.

K tomu přispěje i aktualizace zásad územního rozvoje, která počítá právě s vybudováním připojení na Posázavský skupinový vodovod v Týnci n. Sázavou a na skupinový vodovod Benešov – Sedlčany v Benešově.

> „Výstavba vodovodu přesahuje finanční možnosti kraje. Náklady jsou v tuto chvíli odhadovány na 1 miliardu korun. Nicméně paní kolegyně, radní [Jana Skopalíková](https://stredocesky.pirati.cz/lide/jana-skopalikova/), aktivně pracuje na tom, aby vodovod vznikl a o případné dotaci jedná se státem,“ konstatuje náměstek Jiří Snížek.

Nový vodovod bude přibližně kopírovat budoucí dálnici D3. Novinkami tedy budou přiváděcí řady mezi Krhanicemi, Netvořicemi a Lažany anebo mezi Václavicemi a Benešovem. > 

„Počítáme s tím, že musíme při budoucí stavbě minimalizovat zásahy do ochranných pásem přírodní památky Minartice, přírodního parku Jistebnická vrchovina a do poddolovaných územích Přibyšice – Chlum a Divišovice a respektovat záplavová území Konopišťského a Janovického potoka a Mastníků. Zároveň nesmíme narušit podmínky obytného území Chlístova, Žabovřesk a Benešova,“ uzavírá náměstek Jiří Snížek s tím, že nové vodovody by měly vyjít na zhruba jednu miliardu korun.
