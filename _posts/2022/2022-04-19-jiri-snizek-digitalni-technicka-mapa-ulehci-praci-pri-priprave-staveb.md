---
category: blog
layout: post
date: 2022-04-14
#published: false
tags: 
  - krajská politika
  - digitalizace
  - regionální rozvoj
  - tisková zpráva
title: 'Jiří Snížek: Digitální technická mapa ulehčí práci při přípravě staveb!'
description: 'krajská politika, digitalizace, regionální rozvoj, tisková zpráva'
author: Mediální odbor
#authorId: lukas.kohout
image: posts/2021/2021-12-16-jirka.jpg
---

**Digitální technická mapa, jeden z nejdůležitějších IT projektů České republiky, který by se měl stát nástrojem, jenž umožní urychlit stavební řízení a zjednoduší starostům i občanům zjišťování vedení inženýrských sítí, získává jasnější obrysy.**

Na začátku července příštího roku plánuje Středočeský kraj ve spolupráci s hlavním městem Prahou spustit jedinečný IT projekt Digitální technické mapy. Jde o nástroj nejen pro starosty obcí, ale i pro občany, kteří si budou moci mnohem rychleji a snáze od svého počítače ověřit, jaké technické sítě vedou v blízkosti jejich parcely. Zjistí, co by mohli ohrozit, nebo naopak jak složité či jednoduché bude připojit se k vodovodu, vodě, plynu anebo k datovým sítím. Města a obce si naopak budou moci, na základě souboru praktických a cenných informací, lépe připravit jednotlivé investiční akce. 
> „Pokud si budou chtít vybudovat nový chodník anebo kanalizaci, mohou si lehce dohledat veškeré potřebné informace, zahrnout do přípravy a naplánovat práce. Jak známo, nejnákladnější stránkou každé investice jsou výkopové práce pro uložení podzemních struktur a také celá délka řízení pro schválení takového záměru,“ popsal základní principy projektu Jiří Snížek, radní pro oblast regionálního rozvoje a územního plánování.

### Nutný sběr informací

Jak si geografický systém představit? Jde o vrstvy, které jsou vloženy na klasickou mapu. Kromě základního prostorového uspořádání území bude tento informační systém obsahovat údaje o stavebních a technických objektech a zařízeních dopravní a technické infrastruktury a o jejich ochranných a bezpečnostních pásmech, které se v dané oblasti nachází. To budou například inženýrské sítě, budovy, chodníky, dopravní ostrůvky. Další vrstvy pak mohou nabídnout i běžně dostupné letecké snímky anebo třeba i důlní díla a skládky odpadů. Středočeský kraj už řadu měsíců shromažďuje a pořizujeme podklady i informace o území, a to z kraje i za jednotlivé obce a města. Nedílnou součástí je i spolupráce s dalšími subjekty a nutná administrativa. 
> „S Institutem plánování a rozvoje hlavního města Prahy (IPR) a hlavním městem jsme již uzavřeli smlouvu o spolupráci při vytvoření a zajištění provozu, správy a aktualizace datového obsahu,“ uvedl Jiří Snížek.

### Část zaplatí EU

Krajská rada už také na svém dnešním zasedání schválila uzavření smlouvy o společném postupu zadavatelů při zadávání veřejné zakázky a o plnění některých závazků ze zmíněné smlouvy o spolupráci. Dále si radní vyslechli průběžné informace o realizaci projektu. Nadto kraj vypíše zakázku na konsolidaci dat. Na profilu zadavatele by se měla objevit v závěru tohoto týdne. Termín podání nabídek je stanoven na 16. května 2022. 
> „Konsolidací se myslí převzetí a kontrola stávajících dat. Půjde o informace od správců dopravní a technické infrastruktury a data od měst mající vlastní DTM. Jde o nejefektivnější a nejlevnější způsob sběru informací,“ konstatuje radní Jiří Snížek s tím, že půjde o prvotní datové naplnění krajské Digitální technické mapy. 
 
Pokud vše dobře půjde, smlouva bude uzavřena v červenci letošního roku. Financování půjde na vrub státu, kraje i Evropské unie.
