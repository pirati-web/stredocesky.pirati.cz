---
category: blog
layout: post
date: 2022-03-10
published: false
tags: 
  - krajská politika
  - životní prostředí
  - tisková zpráva
title: 'Jana Skopalíková: Nová pracovní skupina pro nakládání s odpady bude podporou pro obce'
description: 'krajská politika, životní prostředí, tisková zpráva'
author: Mediální odbor
#authorId: Lucie.Chocholova
image: posts/2022/2022-03-10-jana.jpg
---

Středočeský kraj bude mít **pracovní skupinu pro nakládání s odpady** ve Středočeském kraji. Ta bude - mimo jiné - pomáhat obcím se zajištěním stabilního a udržitelného odpadového hospodářství, zejména při nakládání s komunálními odpady. Souvisí to i s chystanými změnami pravidel, kdy by podle nového zákona o odpadech **neměl od roku 2030 žádný využitelný odpad končit na skládkách**. Ustanovení pracovní skupiny dnes schválila rada kraje.

> „Problematika nakládání s odpady je velmi rozsáhlá a složitá. Středočeský kraj chce obcím poskytovat metodickou a odbornou pomoc včetně případné finanční podpory některých dílčích řešení na úrovni obcí. Především se jedná o posílení aktivit v oblasti předcházení vzniku odpadů, zvýšení míry třídění a recyklace komunálních odpadů, včetně podpory užití výstupů z recyklace. Jedním ze zásadních cílů je zákaz skládkování využitelných odpadů včetně komunálních od roku 2030,“ uvedla radní pro oblast životního prostředí a zemědělství Jana Skopalíková (Piráti). 

### Všechny cíle jsou pro obce závazné a budou obsaženy i v aktualizovaném Plánu odpadového hospodářství Středočeského kraje. 

Ve Středočeském kraji již pracovní skupina pro nakládání s odpady fungovala od roku 2014. Vznikla především z důvodů přijetí novely zákona o odpadech, který zvýšil požadavky na třídění a recyklaci komunálních odpadů a rovněž zásadně omezil skládkování komunálních a využitelných odpadů s úplným zákazem od roku 2024. Od 1.1.2021 vstoupil v platnost nový zákon o odpadech, ve kterém jsou implementovány principy a cíle evropského oběhového hospodářství, a který zákaz skládkování využitelných odpadů posunul až do roku 2030.

**Nová pracovní skupina** k regionálnímu systému nakládání s odpady bude uceleně **poskytovat obcím informace** v oblasti odpadového hospodářství a zajistí jednotnou komunikační strategii Středočeského kraje. Členy skupiny budou zástupci Středočeského kraje, obcí i odborné veřejnosti.
