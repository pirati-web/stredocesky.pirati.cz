---
category: blog
layout: post
date: 2022-05-02
#published: false
tags: 
  - krajská politika
  - životní prostředí
  - odpady
  - tisková zpráva
title: 'Jana Skopalíková: Motivujeme Středočechy ke třídění odpadu!'
description: 'krajská politika, životní prostředí, odpady, tisková zpráva'
author: Mediální odbor
#authorId: lukas.kohout
image: posts/2022/2022-05-02-odpady.jpg
---

**67,9 kilogramu – v průměru tolik papíru, skla, plastů, kovů a nápojových kartonů vytřídil každý obyvatel Středočeského kraje v roce 2021. Meziročně si tak Středočeši připsali zlepšení skoro o 1 kilogram. Jak na tom byly ale jednotlivé obce kraje, resp. jejich třídiči? To zjišťovala tradičně soutěž My třídíme nejlépe.**   

Do soutěže bylo automaticky zařazeno všech **1 138 středočeských obcí** zapojených do systému EKO-KOM. Dle soutěžních pravidel byly rozděleny do čtyř velikostních skupin podle počtu obyvatel. Samotné hodnocení je prováděno na základě dat z čtvrtletních výkazů, které obce systému EKO-KOM pravidelně poskytují. Hlavním kritériem v soutěži je množství vytříděného plastu, papíru, skla a kovů v kilogramech připadající na jednoho obyvatele. Plusové body pak soutěžící získávají za sběr nápojového kartonu, za sběr papíru ostatními způsoby sběru a každá obec, která sníží svojí produkci směsného komunálního odpadu **pod 200 kg na obyvatele** a rok získává **20 bonusových bodů**.

Letošní, v pořadí již 17. ročník soutěže přinesl, zejména díky změnám v kategoriích, nejedno překvapení – nechyběla obhajoba titulu, a na zlatých příčkách se objevili i nováčci. Zástupci Středočeského kraje a autorizované společnosti EKO-KOM je ocenili v pátek 29. 4. 2022 v prostorách restaurace Ginger&Fred v Tančícím domě. 
> „Cíl soutěže je jednoduchý - motivovat k třídění odpadu. Čím více papíru, skla, plastů a dalších znovu využitelných složek komunálního odpadu najde nové uplatnění, tím lépe. Děkuji všem Středočechům za to, že třídí, a vítězným obcím blahopřeji,“ uvedla radní pro oblast životního prostředí a zemědělství [Jana Skopalíková](https://stredocesky.pirati.cz/lide/jana-skopalikova/).

V kategorii nejmenších obcí, do 300 obyvatel, obhájila své prvenství z předchozího ročníku obec Třebsko z okresu Příbram. Tímto byla nominovaná do celorepublikové soutěže **O Křišťálovou popelnici**, vyhlašované každoročně v červnu na odpadové konferenci **„Odpady a obce“** v Hradci Králové. Stříbro získala, loni bronzová, obec Samopše a na třetím místě skončil Pavlov. 
Kategorie do 1 000 přinesla oproti minulým ročníkům překvapení. Na první místo se tentokrát „protřídila“ obec Rynholec a z pomyslného trůnu sesadila obec Sýkořici. Stálice mezi oceňovanými se tak letos musela spokojit „jen“ se stříbrnou pozicí. Na třetím místě se umístila obec Teplýšovice.

V kategorii do 3 000 obyvatel vyhrála, loni druhá, obec Sulice. Oproti loňskému ročníku si tak polepšila o jednu příčku. Dalšími v pořadí jsou pak obce Tuklaty a Lety. 

V kategorii největších obcí, nad 3 000 obyvatel, se nejvíce projevila změna ve velikostních kategoriích obcí. Ze zlata se tak poprvé raduje obec Kamenice, na druhé příčce se umístilo město Sadská a bronzové ocenění získaly Mnichovice. 

Oceněné obce obdržely plaketu vyrobenou z recyklovaného skla a dle umístění šek na 60 000, 40 000 a 20 000 Kč. Finanční odměnou do soutěže přispěl již tradičně Středočeský kraj. 

Výsledky soutěže My třídíme nejlépe 2021

#### Obce do 299 obyvatel
1. Třebsko
2. Samopše
3. Pavlov

#### Obce od 300 do 999 obyvatel 
1. Rynholec
2. Sýkořice
3. Teplýšovice

#### Obce od 1000 do 2999 obyvatel
1. Sulice
2. Tuklaty
3. Lety

#### Obce nad 3000 obyvatel
1. Kamenice
2. Sadská
3. Mnichovice 
