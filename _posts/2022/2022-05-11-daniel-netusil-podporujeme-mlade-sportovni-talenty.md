---
category: blog
layout: post
date: 2022-05-11
#published: false
tags: 
  - krajská politika
  - sport
  - komentář
title: 'Daniel Netušil: Podporujeme mladé sportovní talenty!'
description: 'krajská politika, sport, komentář'
author: Mediální odbor
authorId: daniel.netusil
image: posts/2022/2022-05-11-dan.jpg
---

Finanční podpora volnočasového sportu byla v minulosti ve Středočeském kraji podceňovanou záležitostí a oproti jiným krajům bohužel stále zaostává. To se však nedá říct o podpoře vrcholového sportu. Na rozdíl od jiných krajů má Středočeský kraj poměrně propracovaný systém podpory talentovaných sportovců. Ten funguje pomocí tzv. **Sportovních center mládeže Středočeského kraje** (dále jen „SCM“). Součástí této podpory je navazující základní a sportovní výkonnostní činnost mládeže, zejména ve sportech zařazených do programu olympijských her. Cílem Středočeského kraje je podpora projektů sportovní přípravy talentovaných sportovců ve věkové kategorii **od 7 do 23 let**. Tím, že přivedeme děti a mládež k vrcholovému sportu, ale i sportu jako takovému, podpoříme nedoceňovaný význam sportu pro formování osobnosti, zodpovědnosti ke kolektivu, soudržnosti, fair play, zdravé ctižádosti a soutěživosti, pochopení významu přátelství a v případě úspěšných sportovců vytváříme i pozitivní vzory pro ostatní děti. 

V **roce 2021** bylo do projektu zařazeno cca **2700 sportovců**. Celková částka, kterou Středočeský kraj za tento rok vynaložil, byla bezmála **41 milionů korun**. Kluby si  v rámci tohoto programu mohou žádat na personální zajištění, úhradu služeb, ale i na materiál. 

Sportovní centra mládeže jsou zřizována se souhlasem sportovních svazů a jejich činnost je zajišťována prostřednictvím zapsaných spolků – tělovýchovných jednot, sportovních klubů nebo sportovních oddílů s právní subjektivitou.

Sportovní centra mládeže také spolupracují s tzv. **paprsky**. To jsou sportovní kluby, které přímo pod konkrétní SCM nespadají, ale v rámci kraje se zabývají stejným druhem sportu a zároveň jsou v dojezdové vzdálenosti. S těmi centra spolupracují nejen formou výměny zkušeností, ale i možností zapojení talentovaných sportovců do svého programu. Kraj tedy prostřednictvím SCM podporuje konkrétní sport nejen v daném centru, ale i v jeho širokém okolí. Proto považuji tento projekt za prospěšný a má mou plnou podporu.

Dalším typem krajské podpory talentovaných sportovců je také Fond sportu a volného času. V rámci Výboru pro tělovýchovu a sport Středočeského kraje, jehož jsem místopředsedou, se snažím zasadit o to, aby finanční podpora sportu byla celkově vyšší a cílila i do jiných odvětví, které splní požadovaná kritéria. SCM se nesmí stát uzavřenou skupinou klubů. Jejich činnost musíme pečlivě vyhodnocovat a dát šanci získat status SCM i jiným klubům, které v daném sportu prokážou vyšší úroveň kvality práce s dětmi a mládeží. Otázkou tedy zůstává, kdy a v jakém případě by se mělo z paprsku stát SCM a naopak. Vymyslet tento systém určení by mělo být naším dalším úkolem.

### Nyní jsou v rámci SCM podporovány tyto druhy sportů: 
* atletika
* badminton
* baseball
* basketbal
* cyklistika
* florbal
* fotbal
* gymnastika
* házená hokej
* kanoistika na divoké vodě
* krasobruslení
* moderní pětiboj
* plavání
* ragby
* rychlostní kanoistika
* tenis
* volejbal
* šachy
* parkour 
