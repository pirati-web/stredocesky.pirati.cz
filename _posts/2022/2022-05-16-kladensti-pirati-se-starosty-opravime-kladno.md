---
category: blog
layout: post
date: 2022-05-16
#published: false
tags: 
  - komunální volby
  - Kladno
  - tisková zpráva
title: 'Kladenští Piráti se Starosty: OPRAVÍME KLADNO!'
description: 'komunální volby, Kladno, tisková zpráva'
author: Mediální odbor
#authorId: daniel.netusil
image: posts/2022/2022-05-16-kladno.jpg
---

Piráti a Starostové budou ve volbách do kladenského zastupitelstva kandidovat společně pod názvem Opravíme Kladno. Koalici povede kulturní organizátor a nakladatel [**Roman Hájek**](https://lide.pirati.cz/profil/2563/) (Piráti). 

> „Kladnu ujíždí vlak. Bez ohledu na to, zda v posledních osmadvaceti letech byla u moci ODS nebo Volba pro Kladno, se neposouvá v klíčových oblastech – máme jednu z nejhorších dostupností bydlení, v sídlištích není kde zaparkovat, zhoršuje se sociální situace, zaostáváme v kvalitě škol. Chceme využít obrovský potenciál, který Kladno má. Místo předláždění hlavní třídy nebo nepotřebných kruháků musí Kladno začít investovat do skutečně potřebných věcí, z kterých budou mít užitek všichni obyvatelé,“ říká lídr Opravíme Kladno **Roman Hájek** – kladenský patriot, který se dlouhodobě podílí na organizaci kladenského kulturního života. „Máme plán, jak Kladno nastartovat k prosperitě. Změnu nepřinesou nové tváře ve starých strukturách, ale jedině nový přístup k řízení města. Název Opravíme Kladno jsme zvolili nejen proto, že Kladno potřebuje opravit silnice a udržovat čistý veřejný prostor, ale i proto, že je třeba opravit fungování magistrátu a vztahy lidí s městem,“ dodává **Roman Hájek**.

Hlavní důraz dává koalice na zlepšení kvality každodenního života a řešení roky přehlížených problémů. Mezi klíčové body programu patří větší bezpečnost na ulicích, která úzce souvisí s kvalitou sociálních služeb, zákaz hazardu, zlepšení situace s parkováním nebo transparentní a efektivní nakládání s městským rozpočtem. Na rozdíl od minulých let chce koalice výrazně více peněz investovat do obnovy sídlišť.
 
> „To hlavní, co nabízíme, jsou kvalitní a schopní lidé s různorodými životními a profesními zkušenostmi. Nejsme zatížení minulostí, nemáme vazby na žádné místní vlivné podnikatele. To aktuálně žádné jiné uskupení nabídnout nemůže,“ popisuje koalici **Anna Gamanová**, předsedkyně kladenských Starostů a dvojka na společné kandidátce. „Našim cílem je posunout Kladno vpřed. V koalici Opravíme Kladno jsou za Piráty i za Starosty zkušení lidé různých profesí, kteří jsou připraveni se naplno věnovat rozvoji města,“ doplňuje **Anna Gamanová**.

Kompletní program do komunálních voleb je k přečtení na stránkách [**opravimekladno.cz**](www.opravimekladno.cz/program).

-----------------

### Roman Hájek (*1988)
*Prošel časopisem Kladno Záporno, spoluzaložil web Kladno minulé, od roku 2012 vede spolek a nakladatelství Halda, byl jedním z iniciátorů oživení Kina Sokol, zasloužil se o vznik Muzea věžáků Kladno, v letech 2018–2020 byl členem kulturní komise rady města. Usiluje o zlepšení života na Kladně a budování jeho dobrého jména. Zajímá se o možnosti většího zapojování veřejnosti do chodu města, otázky životního prostředí a udržitelného rozvoje. Profesně krátce působil v akademické sféře, aktuálně navrhuje a realizuje komunikační strategie pro české i zahraniční firmy, konzultuje a vede marketingové projekty.*
