---
category: blog
layout: post
date: 2022-05-18
#published: false
tags: 
  - krajská politika
  - kultura
  - tisková zpráva
title: 'Lucie Cirkva Chocholová: Středočeské kulturní léto budiž zajájeno!'
description: 'krajská politika, kultura, tisková zpráva'
author: Mediální odbor
#authorId: lukas.kohout
image: posts/2022/2022-05-18-lucie2.jpg
---

**Středočeské kulturní léto** – koncerty pod širým nebem, divadelní představení na nádvořích zámků či v zahradách kulturních institucí Středočeského kraje. Tato akce stejně jako loni nabídne divákům kulturní zážitky umocněné nevšedními lokacemi starých zámků, historických vil či skanzenů. Celkem 51 akcí ve 22 lokalitách našeho kraje. Koncert Davida Kollera v zahradách GASKu v Kutné Hoře zahájí **Středočeské kulturní léto** již 4. června. Program bude v celém regionu probíhat až do září. 

> „Jsem moc ráda, že se organizátorům z řad ředitelů našich příspěvkových organizací podařilo letos připravit skutečně pestrý program, který osloví úplně každého. V zahradách GASKu vystoupí třeba Cirk La Putyka. V rytmu swingu se zhoupnete na nádvoří vlašimského zámku v Muzeu Podblanicka. Na nádvoří hradu Točníku si budete moci poslechnout Karla Plíhala. Čechomor zase v Hornickém skanzenu Mayrau u Kladna. Zážitkem bude určitě i koncert dechové hudby Krajanka v Muzeu lidových staveb v kouřimském skanzenu. Další skanzen, ten ve Vysokém Chlumci, uvede divadelní představení Jak jsem vyhrál válku z repertoáru Divadla Antonína Dvořáka v Příbrami. V Leteckém muzeu Metoděje Vlacha v Mladé Boleslavi uslyšíte koncert Věry Martinové. Na míru komponovaný program vytvořil Památník Karla Čapka ve Staré Huti u Dobříše spolu s Švandovým divadlem. Ojedinělým zážitkem bude také provedení opery Rusalka v místě, které bylo Dvořákovi inspirací k jejímu vzniku. Na projektu spolu s Památníkem Antonína Dvořáka ve Vysoké u Příbramě spolupracuje Opera studio Praha,“ popsala pestrou programovou paletu letošního ročníku naše [Lucie Cirkava Chocholová](https://stredocesky.pirati.cz/lide/lucie-chocholova/) – předsedkyně Výboru pro Památkovou péči, kulturu a cestovní ruch.

Letošní akce navazuje na loňský ročník, jehož hlavním cílem bylo podpořit kulturní instituce po dlouhé pauze způsobené covidovými restrikcemi. V přípravách se organizátoři mohli opřít o zkušenosti získané před rokem. 

> „Navazujeme na loňský úspěch této akce a pokračujeme v této letní kulturní tradici. Návštěvníci minulý rok velice ocenili možnost užít si koncerty či divadelní představení na venkovních prostranstvích našich muzeí a galerií. Ta bylo původně vybrána z důvodu bezpečnosti při covidových restrikcích, ovšem ve stejném konceptu pokračujeme i letos. Opět jsme se snažili o co nejpestřejší programovou nabídku, která potěší, pobaví a pohladí po duši,“ uvedl dnes na slavnostním zahájení akce u památníku Karla Čapka radní pro oblast kultury, památkové péče a cestovního ruchu Václav Švenda (TOP09). 
 
Středočeská centrála cestovního ruchu připravila webové stránky, kde návštěvníci najdou kromě programu kulturního léta také tipy na výlety v okolí. Zastupující ředitelka Středočeské centrály cestovního ruchu Lucie Kaiserová láká návštěvníky k poznávání Středočeského kraje: 

>„I letos zpracováváme související reklamní kampaň pojmenovanou Rozehrajte to s námi! Název je příznačný, protože Středočeské kulturní léto má „do děje“ vtáhnout všechny diváky, pobavit je a dopřát jim kulturní zážitky i odpočinek. Zároveň diváci možná poznají místa, na která by se jinak nevydali, a možná se nechají zlákat i k poznávání dalších krás středních Čech.“  

Kompletní program, ale například i tipy na výlety v lokalitách, kde se kulturní události konají, najdete na stránkách [www.stredoceskekulturnileto.cz](https://www.stredoceskekulturnileto.cz). Informace naleznou zájemci také na [facebookové stránce](https://www.facebook.com/stredoceskekulturnileto), která byla pro letošní ročník Středočeského kulturního léta, speciálně vytvořena.  

Středočeský kraj připravuje pro návštěvníky opět zábavné kvízy a soutěže o vstupenky. Sledujte sociální sítě Středočeského kraje [Facebook](https://www.facebook.com/KrajskyUradStredoceskehoKraje) a [Instagram](https://www.instagram.com/stredocesky_kraj_official/), ať vám nic neunikne. Těšíme se, že se s vámi na akcích kulturního léta nebo i jinde ve Středočeském kraji potkáme. A nezapomeňte se podělit o své zážitky a fotografie z vašich výletů a označte je hashtagy #stredoceskékulturnileto nebo #rozehrajtetosnami. Přejeme vám krásné léto plné nevšedních zážitků! 
