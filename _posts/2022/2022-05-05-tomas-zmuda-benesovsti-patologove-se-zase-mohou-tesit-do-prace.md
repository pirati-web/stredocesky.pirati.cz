---
category: blog
layout: post
date: 2022-05-05
#published: false
tags: 
  - krajská politika
  - zdravotnictví
  - tisková zpráva
title: 'Tomáš Zmuda: Benešovští patologové se zase mohou těšit do práce!'
description: 'krajská politika, zdravotnictví, tisková zpráva'
author: Mediální odbor
#authorId: lukas.kohout
image: posts/2022/2022-05-05-tomas.jpg
---

Patologové benešovské nemocnice pracují v novém moderním prostředí
Budova patologicko-anatomického oddělení Nemocnice Rudolfa a Stefanie Benešov, a.s., nemocnice Středočeského kraje je po kompletní rekonstrukci. V pondělí 2. května 2022 se oddělení po obnově interiéru slavnostně otevřelo za účasti statutárního náměstka hejtmanky pro oblast zdravotnictví Pavla Pavlíka a předsedy Výboru pro zdravotnictví [Tomáše Zmudy](https://stredocesky.pirati.cz/lide/tomas-zmuda/), který zhodnotil zdařilou rekonstrukci těmito slovy:

> „Zaměstnanci si po 40 letech provozu v prostorách, které již neodpovídají moderním standardům, zasloužili takto významnou rekonstrukci. V původní budově byla vzduchotechnika pouze na pitevním sále, nyní je kompletní ve všech místnostech a v pitevním sále jsou odvětrávány i samotné stoly. Došlo i na samostatné místnosti pro pohřební službu, pozůstalé a laboratoře, kde se prování zpracování, konzervace a skladování histologických vzorků. Ne vše je ale nové, například sedací soupravy a židle v denní místnosti zaměstnanců zůstaly původní. Nebyl důvod je měnit, i po 40 letech nejsou prosezené a retro design se sem opravdu hodí. Přeji všem ještě jednou, ať se jim v nových prostorách pracuje příjemně s kvalitním zázemím.“

> „Jsem velice rád, že se nám postupně daří rekonstruovat prostory provozů benešovské nemocnice. Byť se to na první pohled nemusí zdát, patologicko- anatomické oddělení je nepostradatelnou a nedílnou součástí této nemocnice. Mimo jiné zajišťuje veškerá bioptická, cytologická a nekroptická vyšetření nejen pro všechna její oddělení, ale i pro některé ambulantní lékaře ze spádové oblasti. Jedná se tak o další krok, který přispěje k celkové modernizaci nemocnice.“ uvedl za Středočeský kraj statutární náměstek pro oblast zdravotnictví Pavel Pavlík. 

Díky modernizaci se vytvoří také lepší podmínky pro samotné zaměstnance nemocnice. 
> „Personál, který roky odváděl skvělou práci v nelibých podmínkách, si musí dnešní den s radostí vychutnat. To, co se za velmi krátkou dobu podařilo udělat z původní ruiny, která již nesplňovala mnoho parametrů, je výsledkem spolupráce nadšeného personálu patologie a profesionality a preciznosti všech ostatních, kteří tuto stavbu realizovali. Všem za to patří velké díky,“ uvedl předseda představenstva MUDr. Roman Mrva s tím, že patologicko-anatomické pracoviště je nepochybně stejně důležité, jako kterékoli jiné nemocniční oddělení. „Pacienti sem sice osobně nedocházejí, ale jejich biologické vzorky ano. A právě precizní zpracování a finální makro i mikroskopické odečtení toho, zda je onen vzorek lidské tkáně zdravý, či je nějak alterován, rozhoduje o dalším způsobu léčby a díky včasnosti nezřídka i o jejím úspěchu,“ upozornil předseda představenstva MUDr. Roman Mrva.

Opravit se muselo vše od rozvodů vody, elektřiny po nové podlahy a nábytek. Obnovou prošla laboratorní část, a především novou vzduchotechniku mají nyní nejen prostory pitevny ale celá budova. 
> „Pavilon patologie byl vybydlený a zároveň už nesplňoval ani platnou legislativu, například došlo k malé vnitřní úpravě dispozic v přízemí, kde vznikla místnost, v níž se mohou pozůstalí rozloučit se zemřelými. Pietní místnost je v dnešní době již standardem,“ doplnil technický ředitel PhDr. Jan Kolbaba. 

S pracemi se začalo koncem loňského roku, po celou dobu fungovaly laboratoře tohoto oddělení v provizorních prostorách. 

> „Jsme velmi rádi, že k rekonstrukci došlo. Nyní máme daleko lepší pracovní podmínky, ať už se jedná o sociální zázemí či laboratoře a pitevnu. Také díky nové vzduchotechnice pracujeme v bezpečnějším prostředí, jelikož používáme chemické látky,“ podotkla primářka patologicko-anatomického oddělení MUDr. Barbora Prchlíková.

Rekonstrukce interiéru začala 29. 11. 2021, náklady byly 35 milionů korun, které nemocnice hradila z vlastních zdrojů.
Přístrojově je oddělení velmi dobře vybaveno, před dvěma lety totiž došlo k obnově přístrojů, z nichž některým bylo již více než dvacet let. K zateplení budovy, opravě střechy, výměně oken a nové fasádě se přistoupilo již koncem roku 2020.
