---
category: blog
layout: post
date: 2020-09-30
#published: false
tags: Středočeský_kraj politické_kauzy
title: 'Nebyli to jen Rath a Jermanová. Kdo nám vládl posledních dvacet let?'
description: 'Středočeský kraj, politické kauzy' 
author: 
authorId: 
image: 
---

**Středočeský kraj drží řadu prvenství. Co do rozlohy i počtu obyvatel je největším krajem. Proslul ale také tím, že se v jeho čele objevila řada kontroverzních osobností. Před letošními říjnovými krajskými volbami určitě stojí za to si připomenout, kdo nám posledních dvacet let vládl.**

V dnešní podobě samosprávný Středočeský kraj existuje od roku 2000. Za tu dobu se v jeho čele vystřídali čtyři hejtmani a dvě hejtmanky.

**Nepovedená privatizace nemocnic**

První dvě volební období byl hejtmanem Petr Bendl z OSD. Za jeho vlády došlo kromě jiného k silně problematickému prodeji některých krajských nemocnic. Známá byla především kauza privatizace nemocnice v Brandýse nad Labem. Tehdejší noví majitelé koupili nemocnici za necelých osm milionů, ale její pozemky následně prodali městu za 38 milionů. Lukrativní nemovitosti tedy zpeněžili, nemocnici zadlužili ještě více, aby ji vzápětí prodali.

**Byla to krabice vína. Nevím, kde se v ní vzaly peníze**

Po volbách v roce 2008 vystřídal Petra Bendla David Rath. Ten byl rozhodně nejznámějším středočeským hejtmanem. I když jeho „slávu“ svým vystupováním skoro dotahuje současná hejtmanka Jermanová.

Všichni si ještě pamatujeme květen 2012 a krabici, ve které bylo místo vína sedm milionů. Už se ale bohužel zapomnělo, že za jeho vlády se také například ztrojnásobilo zadlužení Středočeského kraje. K 31. říjnu 2011 byl tak dluh 3,2 miliardy korun, nejvíce ze všech krajů.

**Slabá ČSSD**

Po Davidu Rathovi se na postu hejtmana vystřídali ještě tři lidé z ČSSD. Žádný z nich nevydržel ve své funkci ani jedno celé volební období. Je ale třeba připomenout, že po celou tuto dobu vládla ve Středočeském kraji menšinová ČSSD s podporou komunistů. Mizerná kvalita komunikací, neřešená situace v dopravě i třeba ve zdravotnictví jsou bohužel výsledkem právě těchto slabých vlád.

**Řídit kraj jako firmu**

A to už se dostáváme do současnosti. Od roku 2016 je naší hejtmankou Jaroslava Pokorná Jermanová. I když ANO slibovalo nový styl vlády v krajích, Jermanová navazuje na ty nejhorší tradice svých předchůdců. Není divu, když dva poslední hejtmani za ČSSD sedí v radě kraje a ten minulý je dokonce náměstkem hejtmanky.

Středočeský kraj dosud opravdu neměl štěstí na kvalitní a kompetentní vlády. Uplynulé dvě desítky let jsou přehlídkou arogance a zneužívání moci, korupce, klientelismu a v poslední době také zastrašování a pokusů o kriminalizaci oponentů, jak dokládá trestní oznámení, které na středočeskou záchranářku podala současná hejtmanka.
Blíží se krajské volby, bude se historie zase opakovat?
